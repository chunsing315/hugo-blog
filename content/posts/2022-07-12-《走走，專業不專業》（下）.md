---
title: 《走走，專業不專業》（下）
date: 2022-07-12T09:50:56.747Z
draft: false
tags:
  - Theatre
  - dance
---
展演之後，我同Skinny講:「可能你呢齣劇應該叫做:『伍先生的連環不幸事件』……」然後心入面諗究竟佢全名係咩?\
\
一路睇一路有個聲音問:「呢個人出事喺邊度?」好似本應好好發展既舞者, 點解會做左撩鼻佬? 劇名黎自當年Skinny畢業時，演藝舞院院長訓話:「畢業，某程度上只是擺脫了業餘。如果外面有人問你:『跳這麼好，你是專業的嗎?』 那就……」(院長搖頭離去) 我睇到呢度心諗中文同外文嘅概念上既差異真係害人不淺。「業餘」一詞個源頭係拉丁文amatorem，係解「愛人」或者「朋友」。好少有人話全職做你朋友，至於職業愛人屬於另一個行業，我哋呢度唔討論。\
\
<專業，不專業>劇一開始係Skinny Ng 用個ppt 同大家介紹《舞出真我》入面Channing Tatum界舞嗰場戲。Skinny 話佢當年喺信和買左隻碟就返去狂煲呢八拍既舞。影響佢日後成為舞者。全劇大致順時序講佢自己去紅館跳舞,﹑入演藝﹑畢業﹑做迪士尼﹑面試舞蹈團唔成功﹑參與狂舞派舞台劇版﹑無人記得自己個全名﹑最後面試衛生防衛隊。\
\
劇首伏筆位係前面院長訓話當有任何人質疑你既「專業」，你既「專業」就係咁先。劇終呼應位為Skinny用盡方法去證明自己係「專業舞蹈表演從業員」，但係都俾衛生防衛隊HR一一駁回。故事線係ultimate defeat，get 得到，送粒糖俾編劇。不過俾我導，可能唔會擺個重心喺呢度。角色喺呢個人生階段咁快去take呢個defeat未必係佢最需要既野。\
\
前後兩個面試，兩個位Skinny都真誠演出，證明佢唔止係一個dancer。

臨三十做自傳式獨腳戲，呢類劇好似有個傾向係會瞓幾年先爆。可能有人諗起05年彭導嘅 <29+1>。有人諗起 90年子華神既<娛樂圈血肉史>。今日睇返子華神幾個早期作品，發覺佢係慢熱型。用北方啲嘅講法，build up 階度好多包袱沒響。但係當佢一中就係紅心。有啲motif好似生死，去留，自殺者，同性戀，佢由第一個show已經開始講，講足三十年。經典始於微小，當年報紙報廣東話棟篤笑係「奇蹟」，無人估到呢個奇蹟可以神奇三十年。\
\
子華神有一段係講佢當年見工，僱主係甘國亮。佢話佢為咗份工可以「鞠躬盡瘁，死而後矣」。用外語講係：「I work so hard, I die。」甘生話：「呢個階度我哋唔需要承諾太多。」（《兒童不宜》，2006）\
\
<專業，不專業>入面有一段講Skinny面試舞蹈團，佢背晒舞蹈團既歷史去面試。藝術總監問佢覺得個團既氛圍如何，佢發表左一個四十五分鐘既講話冒犯左人地，結果失去左呢個機會。劇中skinny 無重新演譯當時講左咩，而係選擇抽身出黎批評自己當時衝動，唔識read the room。呢啲位抽離出黎真係好嘥。我唔知自己係咩心理，但係每次我期待緊punch line但係結果係冇我就會搖頭歎息。好似子華神個笑話變成：「我當時同甘生講左一句古代既八字成語。哎呀！我真係班門弄斧喇！」\
\
<專業，不專業>無意識到自己可以係一齣Standup Comedy，我覺得係一個損失。戲場構作／導演將佢當做喜劇排，所有戲劇元素工工整整，時序清晰，首尾呼應。呢種風格既缺點係，令創作者唔捨得啲bits。可以丟出去嘅包袱為左故事變咗負擔。有一場係講佢喺演藝學院學全國各地少數民族舞。導演當佢係喜劇排，結果排左花木蘭<Be a Man>果段Montage: 兩分鐘內由「糊塗蟲只會亂撞/你最好歸家遊盪」進化成「做硬漢/要似那波浪和江水千變/要似那風暴能抵擋侵占」。展示Skinny既Skillset，全中國乜舞都識跳，個point變左中國舞。但係如果佢係一段standup comedy，佢可以係一段五分鐘嘅commentary。個point唔喺個skill到，應該focus喺個人度。\
\
我諗起Fred Armisen格林美提名嘅Standup for Drummers--一小時comedy special，全部笑話都係講俾鼓手聽，一段講佢成日要全國tour, 學左全美國所有口音, showcase 佢模份能力之餘非常好笑同埋突出佢係一個怪痂嘅特質。呢個show勁在佢啲gag全部排到好似唔覺意咁，一埋位到Punch line 或者要打鼓就突然超pro。玩既係shock value：就算你明知佢要出招，但係你偏偏估唔到佢啲招幾時出。\
\
另一個可以借鑑既位係切入既角度。雖然Standup for Drummers話就話係講俾鼓手聽，佢中間又可以片下Jazz，電梯音樂，樂器廠商……Skinny 聲底唔錯，識得玩摸仿: 中間有扮楊雲濤﹑舞蹈學院院長。但可能要多少少角色。你諗下子華神創作左幾多角色出黎: 阿強﹑阿爺﹑甘國亮﹑武師頭﹑師奶…\
\
Skinny 話佢唔識度gag，都唔係吖，成個show 咁多gag (需然佢第一個gag丟左出黎無人肯接)。如果個show 唔係收$220，新莆崗呢啲場都幾適合做Comedy Factory之類既Club俾喜劇作家試gag。台北台南都有，晚晚都有show。有啲comedians 會放埋上youtube, 一睇流量圖就知邊d係Punch。\
\
劇入面Skinny 既特質係一個正面人。對於好多事情都逆來順受，用笑話講左出黎就算。可能呢個係「伍先生的連環不幸事件」不幸既源頭。如果真係當劇咁排，咁我哋可以睇睇個character arc。開場係一個立志要將中國舞帶出亞洲嘅Skinny，去到後來基本上係退出咗個圈嘅Skinny。呢個前設其實幾好，一步步下墜既劇都可以好受Millenials 歡迎。不過呢個角色去到舞蹈團面試失敗之後好似就一直冇fight back過。中間播放訪問兩位前輩對Skinny 既睇法好似都幫唔到佢好多。其中一位話佢喺報紙見到Skinny做緊搬屋，佢覺得好勇敢。呢個情況係傳說中係尷尬到「社會性死亡」嘅場口，但係無發展出一場戲，令到我哋feel唔到搬屋有幾勇敢。如果當佢係戲咁睇，又係好嘥！唔緊要既，下次做返！

自傳式Dance + 棟篤笑近排有《浩浩歷險記》。演後Skinny知道我將呢兩個作品聯想埋一齊之後覺得好榮幸，佢自己以前就已經好欣賞楊浩呢位舞者。我睇過葵青嗰場，楊浩有一段係講writer's block，唔係寫劇本既writer's block，係講寫proposal攞ADC funding 都有writer's block。呢段起碼講左十五分鐘，仲有觀眾互動真係屈晒機。楊浩喺場刊到話佢inspired by 曾經去過白宮講棟篤笑既Joe Wong (黃西)，之後有次佢問我有冇聽過Flight of the Conchords。係棟篤笑既世界個個都有自己既champions，Dave Chappell喺Mark Twain Prize得獎感言度話任何一種意識形態都有自己既代表棟篤笑表演者。棟篤笑真係好正。前幾年聽過一本書講棟篤笑既治愈能力，好多退伍軍人啲PTSD都可以透過講出黎逗人笑而好返。god 我真心希望<專業，不專業>係一齣棟篤笑。你知唔知最好笑個位係，全香港最好笑嗰位棟篤笑演員a.k.a.子華神，都只係一個Part-time。
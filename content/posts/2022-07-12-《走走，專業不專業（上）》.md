---
title: 《走走，專業不專業（上）》
date: 2022-07-12T09:47:40.071Z
draft: false
tags:
  - Theatre
---
《走走，專業不專業（上）》

我叫加拿大個friend去幫我睇展，佢話要過海好遠…我心諗加拿大都有過海呢個concept？可能所謂移民係帶埋香港呢個概念和你走走。我上google map行左一次，由佢住個區行到去展覽嗰度，真係好遠，行到一半盪失路放棄咗。幾年前同過呢位朋友睇過幾個unlock 嘅show，有啲界櫈有啲好睇。懷念同佢睇show既日子。

走走係一個音樂VJ體育作品：
「女仔Op Live Video投映落白布幕作為舞台佈景，用Google Map由新蒲崗行出深水埗行到紅隧。男仔走上跑步機跑咗半個鐘。街景同男仔心跳會trigger音樂/field recording。錄音之間嘅transition好smooth。入紅隧之後因為太黑，google嘅鏡頭拍唔到太黑嘅環境出現咗glitch。男仔進入衝刺，音樂都隨之進入激昂。」

因為我唔夠生字去討論音樂方面嘅元素，所以我講唔到個鼓聲係咪屬於數字搖滾，五拍？十三拍？我剩係知數極都數唔到拍子。到後尾先知原來係心跳Trigger。近排我公司有個artist 都玩心跳變聲音裝置，喺Art Basel Hong Kong，我估個point係have fun。我同啲客講呢個拍子係藝術家嘅心跳聲，客人通常都係話：「哦？係咩？」好少有人會話：「omg真係絕妙咁你都諗得出。」走走佢哋都諗過需唔需要講「心跳」。或者佢哋要諗諗呢個idea係咪已經入左去個死位。我問佢有無諗過用運動員既心跳。佢話件事會唔同左。佢跑步個姿勢怪怪地，個頭太往前傾。以前喺籃球場見過一個男仔，佢想跳高掂到個籃板，佢用盡咗全身力氣跳，但係我都睇唔到佢雙腳有離到地。如果佢當年keep住做運動，今日都應該可以跑半個鐘。

我坐第一排，完左先知係雙人work，好多嘢都睇唔到。我估有好多嘢係要睇到，code﹑心口。女仔隻手指。Unlock藝術總監話呢個piece好身體，展露咁少身體係部位咪有啲於禮不合。我幫佢地諗左個set design。

悶show我都睇唔少，最悶係睇John Cage有齣電影叫One11，一錄影廠，好多支set咗program既燈，伴住一段迷離既音樂<103>。睇晒一個半鐘，追求完全既chance。走走無咁悶，一開始仲幾好玩tim。Mouse掂到冷氣會有reward聲。兩位Artists 細個可能唔係好講嘢同埋好怕同啲親戚傾計。

我入場真係以為睇dance。行到去深水埗我先發現唔對路，每段field recording既transition 好smooth，應該唔係咁易整。我都會玩google map。行到深水埗見到入面啲人戴晒口罩先知原來google疫情之後都有拍過新嘅香港街景。上個月飛咗去紐約曼哈頓睇睇Tribecca區嘅新興畫廊區，行入啲巷仔到搵畫廊，好似時空穿梭咁。不過因為你永遠唔知道google幾時會派人去scanned條街。

google map幫助藝術。鍾意香港繪畫嘅朋友會記得Stephen Wong喺十年前玩過喺google map寫生。有好多alternative map product都係inferior，包括蘋果地圖。artist話因為google 改咗個功能所以用唔到雙指行路，如果要繞過google。會唔會可以寫個手機app將兩隻手指既movement map落去一組滑鼠指標動作? 
嘗試喺生活中除去呢間公司嘅產品要花巨大力氣。喺各個層面我哋都屬於google嘅產品，因為Alphabet有一部份業務就係賣緊我地去過咩地方，search過啲咩。呢啲資料價格相宜，一般公司都買到。藝術界對呢間公司友好嘅程度有啲匪夷所思。佢哋scan晒我哋啲email，scheduling 嘅日曆，收支用嘅試算表，俾錢用嘅信用卡。跟住仲有啲boomer藝術家喺度問點解google啲廣告咁知佢心。好想同佢講：「亲，你送咗咁多資料俾佢，Google想知你幾時會死都得。」而家《走走》連自己藝術作品嘅操作權都送埋俾佢哋。當Google有一日話要取消「街景」呢個功能（可能因為要推元宇宙）,你地件作品就真係變咗體育作品。藝術界係唔係係時候思考吓對google應該採咩態度？

我記得美國一齣獨立電影全片用電腦嘅螢幕，叫《searching》（2018），講個女仔失蹤，其中一個scene好似係用google map搵囡。

上一次喺劇場入面見到跑步機係喺牛棚，演員係劉俊謙同梁天尺，劇本係新文本，係一個形體劇場。“走走”都係一步跑步機。走走好似好多元素都擊中一咗一啲其他嘢。拳擊入面jap都算係有效擊中，不過如果要贏始終要靠Left hook, right punch。

迦鎖通常係用黎管住手手腳腳，解鎖之後會free返手手腳腳出嚟。我唔知之前佢地啲手手腳腳俾啲咩束縛住。Free返手手腳腳又用嚟做咩。如果解鎖咗嘅活身體去做返啲死身體嘅活動，可能就唔係「掙脫」迦鎖「釋放」真我，而係手手腳腳已經死亡，枷鎖可以用嚟鎖住另一啲嘢，例如係腦袋、概念。
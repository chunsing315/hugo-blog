---
title: 《仨》
date: 2022-08-23T16:18:26.760Z
draft: false
tags:
  - ""
---
作品由胡智健一人分飾三個自己。

一開始問你是誰定調呢個係關於身份既作品。迷惘我反問而家係幾點，強調一個位於過渡既時間。呢個係五點半既陽光，引導者我覺得奇怪迷惘我竟然分唔到呢個係傍晚定係清晨。

窗位於兩個對立既「我」中間嘅位置，兩部電視中間嘅負空間。三個「我」會同時望向窗外。引導者叫迷惘者望向窗外，睇下望見乜嘢。佢話咩都望唔見，剩係見到一面牆。引導者話你望見一面牆，就代表你渴望一面牆，迷惘者心底希望同外界隔絕。之後嘅台詞慢慢透露出，迷惘者被外面嘅人認為係一個癲佬，會對其他人帶嚟恐懼，所以將佢鎖咗喺呢間房。喺呢間房入面，迷惘者只要心入面想，佢就會得到。佢話佢想食麵，引導者問喺邊到有麵，迷惘者話只要佢想，就會有一碗好香嘅蔥油麵。迷惘者越來越走入自己嘅唯心世界，引導者嘗試說服迷惘者，人同人之間嘅距離好近，就好似佢同迷惘者只係相隔一個電視既距離，但係迷惘者卻叫引導者再三肯定自己同對方嘅距離，有意想用意識去跳出對話既框架。兩個「我」講到回憶，迷惘者認為回憶係所有痛苦同成長既根源，引導者認為所有回憶都係再構造，一啲都唔可靠。迷惘者描述一個朋友喺佢面前死去，引導者代入死屍嘅身體描述死人嘅身體感知。二人身體嘅郁動變成有殘影嘅定格攝影。迷惘者描述一個夢境。最後佢終於知道而家已經係傍晚，因為天已經開始黑。

—
房，電視入面嘅房同展覽廳入面嘅房幾乎搵到同一個消失點。我一坐低喺個空間入面，我就作為第四個「我」介入咗「我」嘅空間。「境中我」係監察者，佢模仿引導者嘅倒映，同時又有超越第四面牆嘅能力，佢係唯一可以直接透過鏡子望向觀眾嘅「我」。我喺入面玩一個意識嘅遊戲，人有好多面，唔一定要跟弗洛依德嘅「超我」「本我」同「真我」，唔跟嘅同時，你又走唔到幾遠。弗洛依德嘅三個規範有時又似係三個「我」﹑有時又唔係。
—
對望。三個胡智健可以互相對望呢件事係一件好難嘅事。最後credit出咗三個攝影指導嘅人名, 我諗真係少一個都拍唔到。我甚至睇睇吓要行埋個Mon度睇真啲鏡入面個我係唔係真係左右調轉。譚生好似喺度不斷變啲好高難度嘅魔術跟住同你講:「啲掩眼法係唔重要，聽我講故事先。」
—
隱藏而又俾人監視嘅自我﹑回憶﹑死亡都係沉重議題。但係唔代表要灰機。就算灰機同冇出口，譚生都要用全天然光去捕捉住呢種灰機。全片冇打人工燈，即係話五點去到六點嘅日落係冇得NG一Take 過。Good take之後第二日五點半再嚟拍埋對面（因為演員得一個，要演兩個「我」）。搞咁大場大龍鳳involve咁多人力先表現到五張野嘅灰機，呢個先係最偉大嘅幽默感。

趁偉大存在。

跪拜Lukas Tam X Orlean Lai。